#About

**Coding Circus è la scuola itinerante per giovani maker e programmatori.**

(*The Coding Circus is the touring school for young coders and makers*).

## Come funziona?
Durante un evento Coding Circus ragazze e ragazzi da 7 a 17 anni partecipano ad attività educative per scoprire divertendosi il mondo della programmazione dei computer e della progettazione di circuiti elettronici interattivi.

## Quali sono i risultati?
L'obiettivo degli eventi Coding Circus è quello di aiutare bambini e ragazzi a sviluppare il Pensiero Computazionale. Prima di poter usare un computer per risolvere un problema, il problema stesso e il procedimento per risolverlo devono essere analizzati e spiegati: le metodologie del Pensiero Computazionale aiutano in queste attività. La programmazione di computer e la progettazione di circuiti elettronici sono gli strumenti didattici migliori per allenare il Pensiero Computazionale.

## Com'è organizzato un Coding Circus?
Durante gli eventi i ragazzi svolgono delle attività che rappresentano delle unità didattiche di un curriculum formativo completo. Al termine di ogni unità i ragazzi ottengono un badge interoperabile che certifica le competenze acquisite durante l'attività.

## Chi si occupa dei corsi e delle lezioni?
Le attività e i contenuti sono curati di volta in volta da partner locali e nazionali e dal team di Coding Circus.
Il team di Coding Circus si occupa anche del format, dell'organizzazione dell'evento e della piattaforma educativa.

## Che tipo di corsi ci sono?
Gli studenti alle prime armi possono esercitarsi giocando con **Scratch**. Scratch è un ambiente di programmazione visuale che permette di programmare dei veri e propri videogiochi semplicemente trascinando e collegando blocchetti-istruzione colorati.
Il livello successivo è quello di far uscire Scratch dal computer! Collegando a Scratch alle celebri schedine **Arduino** (Made in Italy) i bambini possono costruire semplici robot o circuiti che interagiscono con il mondo esterno.
Ad un livello più avanzato i ragazzi iniziano ad avvicinarsi al linguaggio di programmazione **Python** dando sfogo alla loro creatività con la programmazione interattiva di **Minecraft**, il videogioco adorato da centinaia di migliaia di ragazzi in tutto il mondo.

## Dai 18 ai 29 anni
Gli ultimi dati UE sull’occupazione raccontano di circa 900.000 posizioni digitali vacanti in Europa tra 2016 e 2020. Attraverso le attività laboratoriali di The Coding Circus diamo la possibilità ai giovani studenti di età compresa tra i 18 e i 29 anni,  di acquisire le competenze tecniche per poter affrontare il mondo del lavoro. In particolare ci rivolgiamo anche ai cosiddetti NEET (Not (engaged) in Education, Employment or Training) coinvolti nel programma Garanza Giovani, programma del Ministero del Lavoro e delle Politiche Sociali di sostegno ai giovani fondato su politiche attive di istruzione, formazione e inserimento nel mondo del lavoro, volte a prevenire l’esclusione e la marginalizzazione sociale e a favorire l’accesso ad opportunità di impiego.

## Che cos'è il Pensiero Computazionale
Il Pensiero Computazionale è l'insieme dei metodi e delle competenze che aiutano bambini ed adulti a spiegare un qualsiasi problema - e ad inventarne una soluzione - in una forma che possa essere ripetuta indefinitamente e senza ambiguità da un computer o da un'altra persona (la ricetta per un tiramisù è una forma di pensiero computazionale).
Prima di poter usare un computer per risolvere un problema, il problema stesso e il procedimento per risolverlo devono essere analizzati e spiegati. Le metodologie del Pensiero Computazionale aiutano in queste attività.

("Before computers can be used to solve a problem, the problem itself and the ways in which it could be resolved must be understood. Computational thinking techniques help with these tasks" - http://www.bbc.co.uk/education/guides/zp92mp3/revision)
